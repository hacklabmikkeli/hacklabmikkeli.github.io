---
layout: post
cover: 'public/images/jgj-cover.jpg'
title: Job Game Jam
date:   2017-12-11 13:00:00
tags: event
subclass: 'post tag-event'
categories: 'casper'
---

Hacklab Mikkeli oli mukana toteuttamassa (tiettävästi) ensimmäisiä game jameja Mikkelissä. Tapahtuman teemana oli varsinaisen pelikehityksen ohella oman pelialan kiinnostuksen ja osaamisen muuntaminen – kenties jonain päivänä – elannon lähteeksi. Tarjolla oli myös kiinnostavia workshopeja ja erilaisia pelilaitteita kokeiltavaksi. Tapahtuma houkutteli paikalle kaikkiaan 40 osallistujaa.

Tapahtuman ensimmäinen workshop keskittyi pelimusiikkiin. Workshopin veti maailmallakin mainetta niittänyt pelimusiikin säveltäjä [Mikko Tarmia](http://www.mikkotarmia.com/). Mikon teoksia on kuultavissa mm. Penumbran ja Amnesian taustalla.

![](/public/images/jgj-tarmia.jpg)

Hyvän roolipelikampanjan rakentamisessa sparrasivat pitkän linjan roolipelimiehet Antti Leppä ja Leevi Heinonen. Tapahtumassa osa tiimeistä kehittikin digitaalisen pelin sijaan ihan perinteistä korteilla ja laudalla pelattavaa roolipeliä. Pelaavan pelisuunnittelijan kompastuskivistä ja valttikorteista puolestaan kertoi Nuppu Soanjärvi.

![](/public/images/jgj-ropeworkshop.jpg)

Hacklab Mikkelin järjestelyvastuista vapautetut jäsenet ehtivät osallistumaan tapahtumaan myös ihan pelikehityksen merkeissä. Viisihenkisessä tiimissä Hacklab Mikkeliä edustivat *liste*, *3dk* sekä *mella*. Mukaan napattiin graafista osaamista parin herrasmiehen verran. Hyvin pian *Onion Clubiksi* itsensä nimennyt tiimi päätyi tekemään [Godotilla](https://godotengine.org/) *2,5D-tasohyppelypeliä 2D-spriteillä*. Työskentely oli tehokasta ja näinkin lyhyessä ajassa syntyi pelattavaa ensimmäisen tason verran. Projektin kehitys jatkunee hacklabilla piakkoin. 

![Onion Club](/public/images/jgj-onionclub.jpg)

Hacklab Mikkelin jäsenistössä tiedettiin jo entuudestaan olevan suht paljon pelikehityksestä kiinnostuneita. On käyty keskusteluja siitäkin, että pelikehitystoiminnalle pyhitetään oma avoin arki-iltansa hacklabille. Avoimen tilan ja vakiintuneen tapaamisajan myötä kenties myös muut pelikehityksestä kiinnostuneet mikkeliläiset voisivat löytää apuvoimia projekteihinsa. 

Hacklab Mikkeli on avoin ja yhteisöllinen työtila kaikille tieteestä, teknologiasta ja digitaalisesta taiteesta kiinnostuneille. Parhaiten toimintaamme tutustuminen onnistuu viikoittaisten avointen ovien aikaan torstaisin klo 17 alkaen. Hacklab Mikkeli löytyy noin kilometrin päässä torilta, osoitteesta Pietarinkatu 23, jossa tilaamme sisäänkäynti Yrjönkadun puolelta.

Job Game Jam -tapahtumaa olimme tekemässä yhteisvoimin Kaakkois-Suomen ammattikorkeakoulun *Game On -Nuorten työllistymistä uudenlaisista digitaalisista kokeiluista* ja *Digillä duuniin* -hankkeiden, Metatavu Oy:n sekä Ohjaamo Olkkarin kanssa.