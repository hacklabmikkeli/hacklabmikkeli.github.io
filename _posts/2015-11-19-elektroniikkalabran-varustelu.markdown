---
layout: post
title: Elektroniikkalabran varustelu
date: '2015-11-19 19:30:00'
---


Hacklab Mikkelin ensimmäinen toimintavuosi alkaa lähestyä loppuaan. Vuoteen mahtui niin perustaminen helmikuussa kuin Fuugin säätiön rahoituksen saaminen myöhemmin keväällä. Käytännössä rahoituksen avulla oli mahdollista saada toimintaan nopea lähtö ja toteuttaa missiota alusta saakka.

[Fuugin säätiö](http://fuug.fi/saatio/) rahoitti Hacklab Mikkelin työtilan varustelua yhteensä 2000 eurolla. Avustuksella rahoitettiin mm. 3D-tulostin, joka tilattiin osina ja koottiin itse. Kokoaminen oli opettavainen projekti jo itsessään. Tulostin on myös yksi varustelun vetonauloista sekä tapahtumissa että työtilassa. Avustuksen turvin hankittiin uteliaiden käyttöön myös tulostuslankaa.

![](/public/images/fuug-1.jpg)

3D-tulostin ja asiaankuuluva pikakorjaus teipillä.

Lisäksi rahoituksella varustettiin uskottava elektroniikkapaja, johon kuuluu kolme työpistettä, juotosasemia, juotostelineitä, yleismittareita, teholähteitä, oskilloskooppi, logiikka-analysaattori, Arduinoja, Raspberry Pi 2 -tietokoneita ja tietysti paljon yhteiskäyttöön tarkoitettuja peruskomponentteja ja työkaluja. Elektroniikkapaja on ahkerassa käytössä viikoittain ja siellä on työstetty monia projekteja kuten moottoroitua longboardia, omavalmisteista syntetisaattoria, IoT-leivänpaahdinta ja erilaisia robotteja, sensoreita ja tietenkin vilkkuvaloja.

![](/public/images/fuug-2.jpg)

Elektroniikkapaja alkaa muistuttaa ulkonäöltään perinteistä Hacklabia. Kuvassa myös MadBot: pölynimurin ja Twitter-botin risteytys.

![](/public/images/fuug-3.jpg)

Pajassa tuunattu tee-se-itse syntetisaattori ja Fuugin rahoituksella ostettu digitaalinen oskilloskooppi.

Varustelun ansiosta Hacklab on voinut tarjota jäsenilleen ja muille uteliaille avoimen työtilan sekä järjestää useita tapahtumia mm. kansainvälisellä EU koodiviikolla tapahtuneen Internet of Things -hackathonin. Hacklab tarjoaa myös ilmaisia ja avoimia elektroniikan ja 3D-tulostamisen peruskursseja. Työtila koostuu elektroniikkapajasta, 3D-tulostus- ja tietokonetilasta, sotkuisen työn tilasta ja hengailuloungesta.

![](/public/images/fuug-4.jpg)

Internet of Things hackathon, osana kansainvälistä EU Koodiviikkoa. Kuvassa edustettuina Open Knowledge Finland, API:Suomi sekä kolmen eri Hacklabin perustajia. Kiitos avustuksen turvin ostettujen varusteiden, tämäkin tapahtuma oli mahdollista toteuttaa.
