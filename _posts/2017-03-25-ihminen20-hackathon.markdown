---
layout: post
cover: 'public/images/ihminen-cover.jpg'
title: Ihminen 2.0 - hackathon ihmisille
date:   2017-03-25 16:30:00
tags: event
subclass: 'post tag-event'
categories: 'casper'
---

Hacklab Mikkeli avasi hackathon-kautensa järjestämällä Ihminen 2.0 -hackathonin yhdessä Mikkelin Työttömät ry:n kanssa.

Ihminen 2.0 on hackathon uteliaille ja kokeilunhaluisille ihmisille - eli meille kaikille. Se on aloittelijaystävällinen ja rento tapahtuma, jossa tutkiskelemme ja kokeilemme teknologiaa, rakennamme yhdessä siistejä juttuja ja opimme tekemällä. Tapahtumaa alustettiin järjestämällä työpajoja hacklabilla alkeista alkaen. Työpajatkin olivat hackathonin tapaan kaikille avoimia.

Olennainen osa hackathon-kokemusta on tietenkin toimiva ruokahuolto. Tällä kertaa siitä huolen piti yhteistyökumppanimme keittiöhenkilökunta. Tapahtuma aloitettiin kunnon brunssilla ja nälkää pidettiin loitolla päivän mittaan kunnon kotiruokapäivällisellä ja iltapalalla.

![](/public/images/ihminen-ruoka.jpg)

Hackathonissa ei tällä kertaa kilpailtu. Kaikki saivat rakennella oman mielensä mukaan, omaan tahtiin, neljän eri *trackin* mukaisesti: elektroniikkaa vasta-alkajille, puettava elektroniikka ja itsensä mittaaminen, virtuaalitodellisuus ja laajennettu todellisuus sekä robotiikka.

Osallistujien projektit olivat siten hyvin monipuolisia. Tapahtumassa rakennettiin esim. laiskan kipparin avustajaa veneen kurssin pitämiseen, vaahtomuovimiekan tuunausta uudeksi audiovisuaaliseksi kokemukseksi sekä laiskan puutarhurin avuksi älykästä kasteluautomatiikkaa. 

![](/public/images/ihminen-kasvi.jpg)

Rakentelun lomassa tapahtumassa oli myös keventäviä elementtejä. Aiemmissa hackathoneissa sekä [Digitaalisessa kaupunkiseikkailussa](http://mikkeli.hacklab.fi/digital-city-adventure-2015/) yleisöä pelottanut Tuomionpäivän Kone oli saanut uusia haasteita purettavaksi. Tämän haasteen voittajalle oli tarjolla yllätyspalkinto. Puheenjohtajamme oli saanut tapahtumaa edeltävänä yönä suuren vision sivuhaasteesta - *Mikkelin Kanuuna*. Kyseessä oli tarkkuusammunta kaupungin halvimmalla pehmopalloaseella.

![](/public/images/ihminen-kanuuna.jpg)

Tapahtumien osalta Hacklab Mikkelin kevät jatkuu seuraavaksi Mikkeli Maker Dayllä [edellisvuotiseen](http://mikkeli.hacklab.fi/mikkeli-maker-day/) malliin lauantaina 22.4.2017 Mikkelin pääkirjastolla. Siitä ja muusta toiminnastamme saat lisätietoa seuraamalla sosiaalisen median kanaviamme tai käymällä hacklabilla avoimissa illoissa (joka maanantai ja torstai klo 17 alkaen).